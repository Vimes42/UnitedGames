---
layout: /layouts/page-text.njk
title: O nás - United Games of Nations Czech Republic
foto1: 2010LetsGetCloser1.jpg
foto2: 2012MudisShiny8.jpg
foto3: 2011BeeFree13.jpg
foto4: 2011BeeFree3.jpg
foto5: 2011BeeFree1.jpg
foto6: Barunka-Jura.jpg
alt: Foto z UG projektu
---
# O NÁS

**Motivujeme mladé lidi k aktivitě. Rozvíjíme jejich kreativitu a další dovednosti. Vytváříme mezinárodní přátelství. Spolu a dobrovolně.**

## Vize a mise
#### Motto: Mír začíná tebou a mnou.


Učení, pochopení a přijetí jiných kultur a způsobů života je základem budoucího mírového soužití mezi lidmi, a přestože nejsme organizací velkou, pokusíme se i nadále přispět svou troškou do mlýna. I do budoucna se budeme snažit zamezit vzrůstajícímu šíření myšlenek nacionalismu a rasismu a budeme upozorňovat na nebezpečí, které sebou tyto ideologie přináší. 

Doufáme, že nám setkávání se s odlišnostmi zároveň pomohou uvědomit si vlastní kořeny a být hrdými na vlastní výlučnost. Ovšem bez rysů nesnášenlivosti a xenofobie. Pokusíme se pomoci ve vytváření mezinárodních osobních vazeb – pokud budou mít mladí lidé přátele po celém světě, bude vzájemné soužití mezi nimi jednodušší a bez konfliktů. UG by v lidech ráda místo strachu, podezírání a nedůvěry probouzela **zvědavost a chuť k setkávání se a dialogu**. 

Základním předpokladem je, že **světový mír není možný, pokud nebudou dosaženy „malé“ míry mezi dvěma lidmi**, sousedy nebo různými etnickými skupinami, mezi bohatými a chudými. 

Snažíme se dát mladým lidem účastnícím se UG akcí představu, jak by mohli **spolupracovat napříč hranicemi a kontinenty**. Dál budeme pokračovat v organizování výměn mládeže, dobrovolnických pobytů, táborů a jiných aktivit. 

Každý mladý člověk má právo být vyslechnut staršími a dospělými, dostat šanci na vyjádření svých myšlenek a názorů a ujištění, že tyto názory a vize budou zvažovány. **Veškeré projekty UG jsou vyvíjeny, konzultovány a realizovány ve spolupráci s mladými lidmi, a tak tomu bude i nadále.**


Stále budeme místem připravujícím půdu pro aktivní mladé lidi a nabízející jim možnost realizovat své myšlenky a projekty. United Games je organizace, která si klade za cíl **motivovat mladé lidi k aktivitě a vytváření mezinárodních přátelství**. Organizuje setkávání mládeže za účelem rozvoje kreativity, osobních vlastností a dovedností, poznávání jiných kultur a snahy změnit svět. 

Od svého založení prosazují UG ve všech projektech, které sami organizují nebo na kterých participují, **tyto hodnoty**: mezinárodní porozumění a interkulturní vzdělávání, tolerance a respekt, odbourávání předsudků, seznámení se a vytváření nových vazeb, výměna informací a vzájemné učení se, spolupráce, osobní kontakt a přátelství, lidská práva, demokracie, participace mládeže, mír.


## Naše Desatero 

1. Važ si každého člena, neboť vlastními silami je nás čím dál tím míň.
2. Rozšiřuj! Ničit je jednoduché, vytvořit je těžší!
3. Všichni členové jsou důležití, dohromady jsme nejdůležitější.
4. Neměř člena podle jeho délky působnosti.
5. Pomáhej a sdílej působení naší ogranizace.
6. Reprezentuj UG v tom nejlepším světle.
7. United Games nejsme jenom my, ale početná mezinárodní organizace.
8. I malé úsilí utváří náš tým.
9. UG je tvoje záliba, nikoli povinnost.
10. Born free!

**Úcta, spolupráce, porozumění**

## Historie organizace
### O UG ve světě


United Games of Nations (dále jen UG) je **mezinárodní nezisková organizace sdružující děti a mládež z celého světa**. Jejím cílem je zprostředkovat setkávání mladých lidí ze všech zemí a kontinentů, dopomoci k poznání jiných kultur, rozvíjet osobnost jednotlivců, naučit participaci v týmu a přispět tak k podpoře porozumění a mezilidské tolerance.

Organizace byla založena v září roku 1989 v malé rakouské vesničce Mürzsteg (v rakouské části Styria). **Její zakladatel Werner Greis se rozhodl věnovat se činnosti s mládeží, především v rámci takzvaných „výměn mládeže“.** Při těch se mladí lidé z různých koutů světa společně věnují vzdělávací, kulturní či například dobrovolné činnosti.

V současné době je pod United Games of Nations registrováno několik národních poboček, které tvoří samosprávní jednotky organizace. **Najít je můžete v Rakousku, České republice, Německu, Maďarsku, Indii, Srbsku a Slovinsku. Kandidátskou zemí je pak Polsko.** Činnost organizace se samozřejmě neomezuje jen na tyto země, ale na meetinzích lze potkat delegace z celého světa (Finska, Norska, Dánska, Chorvatska, Turecka, Itálie, Estonska, Španělska a mnoho dalších).

Od svého založení po současnost se United Games podílí na organizaci (nebo přímo organizuje) mnoha projektů, akcí a příležitostí pro mládež. Podporuje tak aktivní rozvoj osobnosti, schopností, názorů a uvědomění si sebe sama i globálních problémů.
To vše za podpory místních samospráv, vlád, Evropské unie, jiných organizací i široké veřejnosti.


### UG v Česku
Česká republika patří mezi **první tři země, které se do projektu UG zapojily**. Společně s Rakouskem a Maďarskem tedy může být považována za průkopníka UG na mezinárodní mládežnické scéně.

Celá organizace, sídlící v Olomouci, je v duchu UG řízena mladými lidmi převážně z Olomouckého kraje. Založena byla v roce 1991 panem **Jiřím Vaculíkem**, který dnes již není aktivním členem, ale stále má funkci čestného prezidenta.

Stejně jako ostatní členské země, také český team organizuje každoročně svůj vlastní festival – výměnu mládeže. Navíc se účastní programu Evropský sbor solidarity. A to jako organizace přijímající i vysílající. Mezi další aktivity pak ve spolupráci s městem Olomouc patří pořádání soutěžní prezentace evropských států pro základní a střední školy – Evropa na náměstí nebo spolupráce s jinými neziskovými organizacemi z olomouckého kraje. Organizace také pořádá tábory a víkendové kempy pro děti a teenagery. Samozřejmě UG CZ vysílá také své delegace na festivaly do ostatních zemí.

UG CZ spolupracují ve své činnosti s **Domem dětí a mládeže Olomouc (DDM), Univerzitou Palackého** a jinými školami z olomouckého kraje.

#### Historie
Organizace UG CZ byla založena v roce 1991 v Plzni panem Jiřím Vaculíkem. Již od začátku se významně začlenila do mezinárodního mládežnického dění. Pozornost si získala hlavně zpracováním známé terezínské opery Brundibár. Po přesunu  doktora Vaculíka v roce 1996 na Olomouckou univerzitu, je centrum UG přesměrováno sem. Bohužel Plzeňská pobočka postupně zanikla.
V roce 1996 navázalo UG CZ úzkou spolupráci s DDM Olomouc. A zde se do dění začleňuje Barunka Trávníčková – naše dobrá duše, věčná kamarádka a poradce. Stejně jako Jiří Vaculík i ona má dnes čestnou funkci a zastřešuje naši činnost.

Barunka hovoří o svém prvním setkání s Jurou: „Jednou ke mně přišel do kanceláře strašně seriózně vypadající muž. Představil se a začal vyprávět o organizaci, jejíž činnost by rád rozšířil na Olomouc. Projekt pro děti a mládež to byl opravdu zajímavý, ale on se choval tak arogantně, že jsem si řekla, že s tímhle chlapem nikdy spolupracovat nebudu. Od té doby spolu už 16 let zastřešujeme UG CZ.” Jiří Vaculík není arogantní – jen tak vypadá :-D

{% include 'partials/button.njk' %}